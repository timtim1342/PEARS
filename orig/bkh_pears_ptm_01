Цев адам вукlида, хакьусу бекъа гьичlу, инщубда ахикьи гьигьу чlирдата. 
Чlирдаб гьигьу гизабаха бигьата букlида. 
Кlеда гизу ла гьибцlo, цебля микъиди руша эту ида гьав. 
Гьав руша этаруди вухху ида харашу цlекlир ла ибча. 
Гьул батlа нааруди гьингъва ида цев макlи велосипед ла накlва. 
Гьув макlи ла габ ахикьику цеб гьигьулъи гьибцlаб гизу ла велосипедачlу гьеа букlo батlа ваида. 
Велъакlороди микъу данда гьингъида цей макlи велосипедачlу гьеа. 
Цеасар гащуб велосипедалъи тункиду ида гай, гащучlу микъа букlаб къабалъа ла гьачlахи букку ида. 
Инщубда буккаб къабалъахи хъиду весхъа сардаруди, сеасуб анчала гьагъичlа гьачlахи вахида гав. 
Велосипедачly гьеа букlаб гизулъисуб гьигьула гьачlахи чибду ида. 
Габ ла гьагъа гьабуда макlи чугьа ида рекьара. 
Микъеку бисухада гизулъа гьигьу бакlарай кумак игьу ида гащуй. Гьигьула бакlаро инщубда велъа вукlаб гьулъа ваа ида гав велосипедачlу гьеа. 
Гов батla вааруди гощуб гьачlахи буккаб къабалъа миса ида гол гьабудала макlилюй. 
Цегъов ваа ида гощучlу вехутlу къабалъа мугъай. 
Инщубда къабалъа квада бацlаруди габ мугъай гьингъов макlиха це-цевщуй це-цеб гьигьу ла икку ида гощуди. Гьигьула гъамду ресуха наида гал макlиль. 
Эха рацlида гов гьигьу чlирдата вукloв адамилъи ахичlу сеа. 
Гьуб заманади вулъу ида гов рушачlу гьеаку чlирдаб гьигьула ибху. 
Чlирдаб гьигьу бигьата кlороди цеб гьибцlаб гизу миса гучlи гощуй. 
Булъаб нагъар бичlу гучlи гощуй. 
Гол гьабудала макlиль ла батlа наа ида. 
Гьалъе булъу.
